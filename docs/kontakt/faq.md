# FAQ för VoteIT

Här hittar du svar på vanliga frågor om VoteIT, med fokus på digitala beslutsmöten. Har du fler frågor kan du kontakta oss på info@voteit.se.

Till er tjänst :-)  
/VoteIT-supporten

## Grundläggande funktionalitet

### Fungerar VoteIT för den som inte ser?

RFSL har användartestat systemet, och VoteIT fungerar enligt dem med skärmuppläsare. Vi kan inte garantera att det fungerar för alla funktioner, men om er organisation vill bidra med användartester eller finansiera tillgänglighetsanpassning skulle det vara mycket uppskattat.

### Våra medlemmar och förtroendevalda har en hög medelålder, många har inte allt för stora datorkunskaper (särskilt inte när det kommer till programmering och webbgränssnitt) är det ett problem för att använda VoteIT?

Det är en oro vi ofta hör men vår erfarenhet är att det sällan de med hög medelålder som har problem med VoteIT. Istället är det de som saknar erfarenhet av årsmöten och föreningsdemokrati som har problem. Tekniken är lättare att förstå än kontrapropositionsvoteringar.

### Kan jag med VoteIT rösta på ett förslag som ställs från presidiet, begära votering efter en röstning, räkna antal röster?

Ja. Det är en central del av VoteIT. Alla omröstningar i VoteIT är rösträknande och slutna.

### Kan jag med VoteIT se till så deltagarna bara kan rösta på ett förslag om det exempelvis är fler förslag under samma beslutspunkt?

Om ni har flera förslag som står mot varandra rekommenderar vi rangordningsvotering med Schulze. Då röstar deltagarna genom att rangordna flera förslag. Omröstningen genomförs med en beräkningsmodell där alla förslag ställs parvis mot varandra, och det förslag som individuellt vinner om alla andra förslag vinner omröstningen. Det är den snabbaste och mest rättvisa metoden för en digital omröstning med flera förslag. På resultatsidan visas hur det vinnande förslaget stod sig mot varje annat förslag. Givetvis har vi många andra omröstningsmetoder inbyggda i VoteIT också.

### Hanterar röstningssystemet olika antal röster/individ?

Ja, det finns ett par olika sätt att sätta olika röstetal per deltagare. Om ni kan tänka er att redigera och sätta röstlängd manuellt finns det fullt stöd redan nu. Det finns också möjlighet att skapa mötesdialekter där ni kan sätta upp mötesgrupper eller på annat sätt bestämma regler för röstetal. Det kräver dock några timmars utvecklingsarbete.

### Finns det möjlighet att begära ordet och att vi får kölista på de som begär ordet?

Ja det stöder VoteIT. För digitala möten blir det bara aktuellt om ni väljer att köra med VoteIT som ett stöd till videokonferens, vilket vi inte rekommenderar. Bättre är att alla får skriva vad de vill säga när som helst under de 5 – 10 dagar mötet pågår.

### Kan jag med VoteIT ha ett slutet möte där vi kan verifiera deltagarna?

Ja, det stödjer VoteIT. Verifiering baseras på epost. Vi kan också erbjuda verifiering med BankID, efter överenskommelse.

### Hur funkar det att fastställa ombudslistan? Alltså, hur säkerställer vi att det är rätt personer som röstar? Jag tänker främst på årsmöte i en stor organisation.

Det vanligaste är att använda epostadresser för verifiering. Ni lägger in e-posten till den som ska ha en viss rättighet och då kommer enbart den som registrerar sig med den e-posten kunna läsa, diskutera eller rösta i dess namn. Vilka deltagare som ska ha vilka rättigheter kan också redigeras när det behövs.

### Hur många kan delta?

Om ni ska ha ett möte med fler än 2 000 deltagare rekommenderar vi att ta kontakt med föreningen och diskutera upplägget. Största mötet hittills hade ca 10 000 inbjudna. Förmodligen skulle 100 000 röstande inte vara något större problem med onlinemöte över längre tid. Däremot påverkar upplägget hur väl det funkar. Många deltagare som ska vara inne och rösta under kort tid är dock en utmaning, både tekniskt och mänskligt.

### Hur fastställer vi röstlängd?

Finns en mängd olika sätt, men för onlinemöten brukar deltagarna bjudas in via de mejladresser som finns i medlemsregister. Det går också att bygga röstlängd utifrån vilka som anmält sig som aktiva i mötet, eller genom att en göra närvarokontroll.

### Går det att köra som livemöte. Dvs som ett onlinemöte med röstning på kommando. Eller är det ett textbaserat system? 

VoteIT är textbaserat. Det gårgivetvis att använda en video- eller ljudtjänst vid sidan av för att köra något som mer liknar ett klassiskt fysiskt möte. Då används VoteIT mer för dokumentation, talarlistor och omröstning.

### Efter röstning, får vi resultatet summerat automatiskt?

Ja.

### Hur administrerar vi mötesdeltagarna? Kan vi skicka inloggning till de som anmält sig som ombud? 

Ja. Ni lägger in inbjudningar i mötet, kopplat till vad deltagaren ska ha för behörigheter. Sedan skickar ni själva ut inbjudningsmejl till de som ska delta. Deltagare bjuds normalt sett in till sina mejladresser, men vi kan också erbjuda inloggning med BankID, efter överenskommelse.

## Upplägg för möte

### Läs mer
- [Onlinemöten är annorlunda](/skapa-mote/onlinemoten-annorlunda.html)
- [Att tänka på för bra onlinemöten](/skapa-mote/att-tanka-pa.html)

### Hur väljer vi lämpligt presidium till VoteIT-mötet?

Ni bör ha en person med vana från VoteIT och någon person från er egen organisation. Mötesordföranden som tidigare använt VoteIT gör ofta deltagarna mycket tryggare och minskar känslan av att detta är något nytt och därmed svårt.

### Jag har hört flera som är vana med VoteIT som också uttryckt skepsis för att blanda fysiskt och digitalt deltagande. Skulle vilja höra lite mer i detalj hur de negativa erfarenheterna av det här ser ut? Och även om det skulle finnas några positiva eller ok erfarenheter av att mixa fysiskt och digitalt?

Jo, det är problematiskt. Vi har kört VoteIT-möten av alla typer, storlekar och modeller under mer än 10 år nu. Och något vi ännu inte fått fason på är att blanda deltagare under samma tid som är med i samma lokal (som ett vanligt fysiskt möte) och på distans. Utvärderingar från sådana möten har alltid mycket sämre nöjdhet än rent fysiska (med VoteIT-stöd) eller helt digitala.

Problemet är att det blir det sämsta av båda världar.

De som är med på plats kan inte använda smarta samtalsmetoder som påverkanstorg, friform eller utskott. De kan heller inte ha snabba och enkla acklamationsomröstningar eller ta repliker och frågor direkt från golvet. Görs något av detta blir de som är på distans utanför. 

Medan de som är på distans får problem med att de har ont om tid att få hjälp om de har tekniskt strul (vilket löses med teknikhjälpare på plats och genom att mötet körs långsamt på distans). De som är på distans missar också allt som händer i korridorerna. De får ofta ingen riktig förståelse för stämningen i mötet och vad som håller på att hända. De ledsnar och droppar ut efter ett tag.

Vi vill verkligen hitta metoder för detta, lösningar. Men det kommer ta tid och mera experimenterande. Det kommer krävas modiga föreningar som är villiga att testa nya former och gå utanför boxen.

### Är det någon som har tankar/erfarenhet av hur långa möten det är rimligt att ha digitalt? Vi har oftast en hel helg (för att det är bra att passa på att ha kul och träffa nya personer när en ändå ses), men gissar att motivationen att ha ett digitalt möte under en hel helg inte är så stor.

Tvärtom. Om du kör möten helt digitalt, alltså textbaserat, så visar vår erfarenhet av 100-tals möten att de bör vara långa. Gärna 1 – 2 veckor. Då får alla tid på sig att gå in någon gång om dagen, läsa vad som skrivits, komma med sina synpunkter och förslag. Sedan när en fråga är färdigbehandlad kan omröstningen ligga uppe under ett dygn, vilket ger deltare med olika möjligheter och tillgång till dator/internet tid att rösta i lugn och ro. 

En av de främsta fördelarna är också att den som har något teknikstrul inte behöver bli orolig utan kan kontakta supporten i lugn och ro och få hjälp. Alla blir lugnare och det blir lättare för de som tycker det är svårt.

### Men omvänt då: funkar det att ha korta(re) årsmöten digitalt, där en behandlar många förslag och punkter. Genom att tex sätta tider för de olika ämnena?

Visst funkar det. Med de problem jag angav ovan. Jag tror vi behöver reda ut begreppen här. Om du med ”årsmöten digitalt” menar ”helt digitala möten där allt sker i text och eventuella filmade videosekvenser för föredragningar och liknande” är vår erfarenhet att det behövs rikligt med tid för att det ska bli bra av skäl som jag angett ovan.

Om du däremot menar möten som liknar fysiska kongresser men där alla deltagare är på videolänk och VoteIT används för att hålla ordning på handlingar, förslag och omröstningar så går det absolut att korta ner tiden. Då går det fint att köra på samma tid som ni skulle köra en fysisk kongress. Med tillägg att det behövs ha rikligt med tid innan då teknisk support finns online för att hjälpa alla att loggan/registrera sig. Om alla är registrerade och klara när mötet öppnar så bör det inte ta längre eller kortare tid än att göra ett ”vanligt” fysiskt möte.

### Hur deltar mötesdeltagarna på ett helt digitalt VoteIT-möte?

Först och främst så är VoteIT ett system för att hålla helt digitala möten (textbaserade beslutsmöten) och stödsystem för kongresser med fysiskt närvarande deltagare. VoteIT innehåller inget direkt stöd för ljud eller video och det har heller aldrig varit meningen. Under mer än 10 år har vi hållit massor med digitala årsmöten där alla deltagarna befinner sig på olika platser och det har fungerat utmärkt. Jag ska förklara hur det fungerar.

1. Möten läggs i VoteIT och deltagarna bjuds in med sina mejladresser
2. Inbjudna deltagare kan sedan delta i mötet genom att läsa, skriva diskussionsinlägg, yrka på sina förslag och sedan rösta.
3. Mötet följer en bestämd tidsplan som mötesordföranden föreslår vid mötets början och som anger när olika frågor ska vara färdigbehandlade och när omröstningar öppnar och stänger. Alla frågor som ännu inte avslutats kan diskuteras parallellt men omröstningarna tas i den ordning som är lämplig, ofta med flera omröstningar i taget i omröstningsblock.

Normalt varar ett aktivt möte i ca 10 dagar där deltagarna förväntas gå in någon gång om dagen för att läsa, diskutera och rösta. Vill man lägga in föredragningar kan man göra det som Youtubefilmer som man bäddar in i mötet. Omröstningar ligger uppe under ett dygn så att alla får gott om tid på sig att rösta.

### Hur deltar mötesdeltagarna i ett videomöte i VoteIT?

Alternativet till det helt digitala (textbaserade mötet) är att använda VoteIT som ett stödsystem för fysiska möten, vilket också kan användas om ni kör ett möte där alla deltagare deltar i samma videokonferens. Vill en organisation köra det rekommenderar vi att använda ett videosystem organisationen är van vid, eller något väl beprövat. Detta är en klumpig metod som dessutom ställer krav på mycket supportpersonal och teknisk kompetens. Det är ett på alla sätt sämre alternativ än att köra över 5 – 10 dagar med ett helt digitalt möte.

### Kan jag med VoteIT livesända presidiet 

Om ni vill köra i ett videokonferenssystem så kan ni såklart göra det men det är inget som VoteIT gör i sig självt.

### Vår plan har varit att i anslutning till mötet ha en workshop för våra medlemsorganisationer för att diskutera våra långsiktiga målsättningar. Vore det möjligt att integrera det här mötet i VoteIT, som ett webinarium?

Det är en intressant tanke. Visst går det att använda VoteIT för delar i en workshop. Det ställer en del krav på hur workshopen utformas, men visst går det.

### Vad behöver vår organisation själva stå för? Vilka förkunskaper krävs t.ex. för att kunna vara moderator under ett möte? Behöver vi egen serverkapacitet? Andra ”back office” resurser? Etc.

Om ni väljer att bli medlemmar i föreningen VoteIT så ingår en egen ”server” att köra på så det enda som krävs är att ni låter någon eller några hos er utbildas till administratörer av systemet. Det främsta tekniska problemet användarna brukar ha är att de har dålig ordning på sina epostadresser, vilka vi använder för validering av att de är rätt personer. Där kan ni behöva lite ”back office” för att hjälpa era medlemmar logga in ordentligt.

### Om det är så att det krävs utbildning/konsultinsatser för att hjälpa oss sätta upp ett fungerande system anpassat för oss och våra medlemmar, är det något föreningen kan erbjuda eller finns det externa aktörer som ni kan rekommendera att vi anlitar?

Föreningen VoteIT gör inte detta, med det finns flera andra föreningar, individer och företag som kan hjälpa er med detta. Vi kan förmedla kontakt till dessa.

### Det digitala mötet bör ske under ca 2- 3 timmar beroende av hur många som vill vara med. Blir det bra?

Nej, mötet kommer ta ca 3-7 dagar beroende på hur många frågor ni har. Om ni bara ska ha ett formellt möte och klubba några saker utan diskussion på 10 personer behöver ni inte VoteIT. Om ni ska ha en demokratisk process som ersätter ett fysiskt årsmöte går det inte att göra så snabbt. Alla måste kunna få svara under dagordningspunkter, lägga motförslag och sedan gå till beslut efter att diskussionen är avklarad. Omröstningarna är öppna i kanske 24h så alla hinner rösta i lugn och ro. Vissa punkter går dessutom inte att köra parallellt vilket gör att ni kommer behöva ha tid.

Givetvis sitter inte deltagarna flera dagar framför datorn. De loggar in vid några tillfällen under mötet och gör vad de behöver.

På den här punkten är vi benhårda. Vi har gjort så många onlineprocesser de senaste 10 åren att vi vet vad som fungerar och vad som inte fungerar. Det har också gjorts en del riktigt dåliga möten i VoteIT av organisationer som inte har velat lyssna första gången, så vi försöker vara lite hårda i början :) (För er skull!)

### Hur långt innan bör anmälan till mötet ske?

För deltagarna? Det spelar inte så stort roll eftersom mötet inte har begränsningar på samma sätt som en fysisk möteslokal. Men det är så klart bra att veta vilka ni ska bjuda in innan mötet startar. Jag brukar rekommendera att frågan är avgjord innan man startar omröstningar i mötet i alla fall.

### Behöver någon från styrelsen sitta samlat eller kan alla sitta vid sin dator?

Alla kan sitta vid sin egen dator, läsplatta eller telefon. 

Ett tips är dock att kanske ha ett speciellt tillfälle där ni har telefonväkteri eller en chatt öppen för att svara på frågor om verksamhetsplan och budget t.ex. Ett hett tips är att göra dragningar som YouTube-filmer, så de som hellre tittar på video än läser text kan göra det.

### Hur sker röstning, voteringar mm?

Välj vilka yrkanden som ska ingå, välj omröstningsmetod, starta omröstningen. På fysiska möten brukar presidiet fråga om alla röstat klart, men under onlinemöten går inte det. Därför behöver ni bestämma tider då omröstningar öppnar och stänger, normalt 24h. Därefter stängs omröstningen och resultatet beräknas direkt.

Det finns ca 10 olika omröstningsmetoder i nuläget. Dessa kan hantera allt ifrån enkel majoritet, kvalificerad majoritet, personval med proportionellt resultat och personval med absolut resultat till snabba bifall/avslag/avstå-omröstningar. Det allra mesta kan lösas med någon av dessa metoder.

### Hur mycket förberedelse krävs inför ett möte?

Om det är ett helt digitalt möte ni tänker er så krävs det kanske 4-6 timmar för att utbilda och sätta upp det.

### Vi behöver köra vår riksstämma online Är det rimligt att vi har ca 80 ombud som deltar, många relativt datorovana?

Det går fint. Datorovana brukar inte vara några problem alls. Det är mer mötesovana som tycker det är svårt än datorovana.

### Kan man alltså få hjälp på plats där vi som håller i mötet sitter, i Stockholm? Det gäller en dag, ca 8 timmar.

Ja. Även om vi rekommenderar att man kör textbaserade möten (vilket är den typen vi rekommenderar starkt) över 4 – 7 dagar där deltagarna kan gå in någon gång om dagen och läsa, debattera och rösta.

### Går det att lägga upp innehåll som ska beredas, men styra i när de olika delarna, punkterna, behandlas? Dvs så att deltagarna inte börjar diskuterar allt på en gång.

Ja. Ni styr vilka dagordningspunkter som är aktiva och vilka som avslutats eller är på gång. Dock är det på textbaserade årsmöten (vilket är typen vi rekommenderar) inga problem att alla frågor diskuteras på en gång eftersom de diskuteras i olika sektioner (dagordningspunkter) så det blir ingen sammanblandning.

### Hur brukar vanliga beslut utan votering hanteras? Något som motsvarar en reaktion som motsvarar att ordföranden frågar församlingen "Kan vi besluta att xxxx?"
Vi löser det normalt genom att ha en tidsplan att följa. Där framgår det vid vilken tidpunkt mötet kommer gå till beslut i respektive fråga. Det gör att behovet för den typen av enkla acklamationer försvinner.

### Kan flera distriktsmöten köras samtidigt? 

Ja ni kan köra nästan obegränsat antal möten samtidigt när det är distansmöten. Deltagarna kommer bara se de möten de är inbjudna till.

### Kan vi skapa begränsade administratörskonton för distrikten?

När det gäller administratörskonton finns det 3 nivåer som är relevanta:

**Administratör** - den som verkligen kan göra allt inklusive se alla medlemmars kontaktuppgifter etc. Bör begränsas, inte till alla distrikt osv. Vi rekommenderar 1 – 3 personer per organisation. Dessa behöver utbildas.

**Moderator** - En roll som ges i ett möte. Kan då hantera det mötet, men bör ha fått ordentlig genomgång eller utbildning först. VoteIT är omfattande eftersom det klarar både online och fysiska möten. Denna roll ges till mötesordförande och andra betrodda funktionärer i mötet.

**Mötesskapare**: En person som får skapa nya möten. Den personen blir sen moderator i det nyskapade mötet och kan bjuda in ytterligare moderatorer till det specifika mötet. Det här är lämpligt för lokalföreningar som fått utbildning så ni slipper administrationen. Observera att om mötesskaparen ger moderatorsroll till fler så kan den sedan ta bort sin egen moderatorsroll i mötet om den inte ska ha den rollen längre.

### Varför skulle Voteit vara bättre vid ett årsmöte än ett möte med tex Zoom?

Kortfattat är det helt olika saker. VoteIT håller ordning på dagordning, yrkanden (förslag), omröstningar, röstlängd och allt sådant. I Zoom/Meets/Jitsi/Teams och andra videokonferenssystem kan du leda möten och föra diskussioner i ett ”onlineplenum”. Om du väljer att använda ett sådant videosystem som ”onlineplenum” behöver du fortfarande hålla ordning på allt som VoteIT gör samt hålla omröstningar. Detta kan VoteIT hjälpa till med. Men samtidig har ett onlineplenum många nackdelar mot ett fysiskt plenum, det blir snabbt tråkigt på ett längre möte, massor med teknikstrul med mikrofoner, dålig uppkoppling och en demokratisk obalans när inte alla har samma tekniska vana eller utrustning. Om du istället väljer att istället för ett sådant onlineplenum använda VoteITs diskussionsdel och dra ut mötet över 5 – 10 dagar kan deltagarna i lugn och ro föra samtalen i den textbaserade diskussionen. Allas röster kan höras (läsas) och eventuellt teknikstrul kan lösas i lugn och ro eftersom det finns gott om tid. Deltagarna behöver givetvis inte vara inne i mötet under 5 – 10 dagar utan kan besöka det någon gång om dagen, läsa, debattera och rösta allt eftersom.

Sammanfattning (med Zoom som exempel):

Det är inte VoteIT eller Zoom. Det är VoteIT OCH Zoom eller bara VoteIT. Med VoteIT och Zoom får de ett mindre tillgängligt och tråkigare möte. Med bara VoteIT får de ett längre möte men där allas demokratiska rättigheter garanteras och där graden av teknikstrul blir mindre.

## Kom igång med VoteIT

### Kan vi köra på egen server?

Den senaste versionen av VoteIT är än så länge inte tillgänglig för att ladda ner och köra på egen server. Om ni väljer att gå med i föreningen VoteIT sätter vi upp en egen instans åt er som ni kan köra hur många möten ni vill på och som ni administrerar själva med vår hjälp. Vårt mål är att det så småningom ska bli enkelt att köra sin egen VoteIT-server för den som önskar det.

### Hur kopplar vi vårt medlemsregister till er?

Om ert medlemsregister kan användas som inloggning av medlemmarna och kan fungera som OAuth2-provider _(samma som Facebook, Google etc använder)_ kan vi lägga till det som ett sätt att logga in i VoteIT. Kolla om er register-leverantör har den funktionen.

Om ert medlemsregister inte kan använda Oauth2 kommer vi inte hinna göra någon direkt koppling. (Bara en organisation har koppling idag så det behövs inte heller)

### Vi vill bygga om en funktion i VoteIT, kan vi själva skapa modulen eller behöver vi en egen server i så fall?

Om ni har egna utvecklare som kan bidra till VoteIT med specifik funktionalitet är vi öppna för att samarbeta, men vi kan inte lova något. Vi behöver kontrollera att koden är säker och fungerande innan ni kan installera den på den gemensamma servern. Det kan ta någon eller ett par timmar beroende på hur komplex ni gör modulen och vilken kompetens era utvecklare har. Om ni uppdrar åt någon pålitlig leverantör föreningen VoteIT har jobbat med tidigare för att utveckla modulen så kan vi säkerligen installera den på den gemensamma servern så att alla får tillgång till den.

### Kan man köpa ett enda tillfälle? Eller blir man medlem under ett år?

Ni blir medlemmar för ett år och kan då köra hur många möten ni vill.

### Vi är nu medlemmar nu i Voteit. Kan därmed också våra regionala förbund använda verktyget?

Javisst. Regionala organisationer och lokalavdelningar får gärna använda er instans. 

## Säkerhet och personuppgifter

### Koden för VoteIT finns på GitHub, är det något en hacker kan använda för att komma åt innehållet i ett möte? 

Frågan är viktig, och den blottar en stor skillnad mellan oss som tror på öppen källkod och hur många kommersiella slutna system fungerar. Hela systemets funktionalitet ligger läsbart för andra, vilket gör att de kan bekräfta att saker fungerar som det är tänkt. Eventuella säkerhetshål kan inte gömmas undan utan måste lagas. Det är så klart ingen magisk lösning utan kräver att vi jobbar ihop med andra som hjälper till.

Om källkoden inte är öppen kan inte andra hjälpa till att laga säkerhetshål. Samtidigt går det inte att få reda på om företaget som tillhandahåller programmet har fuskat med säkerheten på något sätt.

Hittills har vi inte haft några incidenter där ett möte har blivit hackat under de 10 år som projektet funnits. Det har dessutom skrivits om från grunden 3 gånger under den tiden, utan någon incident. Den svagaste länken som vi känner till är lösenorden. Om användare som är administratörer för systemet sätter dåliga lösenord eller återanvänder samma lösenord från andra system så går det absolut att hacka, precis som alla andra system. Därför rekommenderar vi användare, och särskilt administratörer, att inte sätta lösenord.

### Var lagras möteshandlingarna, eventuella röstresultat? Något moln – vilket, tillfällig server – var finns den?

Föreningen VoteIT använder företaget Datatrion AB för serverdrift. De har i sin tur sina servrar i Bahnhofs serverhall i Sverige.

### Hur rensas VoteIT-servern på personuppgifter och dokument?

Rösterna ligger kvar så länge de inte tas bort. Det går att rensa alla personliga röster efter ett möte och bara behålla själva "valurnan" med den data som användes för beräkningen. (Då går det inte ens teoretiskt att se vem rösten är lagd av)

Hela mötet kan rensas efter att det är avslutat om ni vill. Han ni en egen instans kan vi även ta bort hela er organisation.

### Vilka leverantörer använder ni/vi ex Google, osv

Datatrion AB och föreningen Betahaus är de som har personuppgiftsbiträdesavtal som biträden åt föreningen VoteIT. Inga andra har åtkomst.

Användarna kan logga in via Google och Facebook, men de har ingen access till någon användardata i VoteIT.

# Kriterier

En röstmetod anger både hur en lagt röst ska se ut, och hur resultatet räknas ut. För att förstå de olika metodernas för- och nackdelar behöver du kunskap om de olika kriterier som kan uppfyllas.
Denna bok innehåller ingen komplett lista på röstmetoder. Jag har fokuserat på de metoder jag tror är mest relevanta i föreningslivet. Jag har till exempel valt att hoppa över den modifierade Sainte-Laguë-metoden, eller jämkade uddatalsmetoden som vi brukar kalla den när vi använder den i Sveriges allmänna val. Såvitt jag vet finns det inga föreningar som använder, eller överväger att använda, den metoden.

## Majoritetsvinst

En omröstning med majoritetsvinst lovar att alla vinnande förslag eller kandidater stöds av en majoritet av rösterna. Det kan låta som en självklarhet, men det är det inte. Tänk till exempel på acceptansröstning, som ofta används för styrelseval. I ett extremt fall kan du tänka dig att vi har 30 personer som kandiderar till tre platser. Om varje röstande kryssar tre namn blir det i genomsnitt 10 procent av rösterna per kandidat. Vid ett jämnt resultat är det alltså teoretiskt möjligt att ingen kandidat når hälften av rösterna.

Andra metoder har som kriterium att de ska ge ett proportionerligt resultat. Det innebär att minoriteter får representation, men garanterar inte majoritetsstöd.
En variant på majoritetsvinst är majoritetsförslust, vilket innebär att om en majoritet av röstande inte vill ha ett förslag så ska det heller inte vinna.

## Gemensam majoritet

En omröstning som uppfyller kriteriet gemensam majoritet garanterar att vinnaren kommer från en grupp som gemensamt får majoritet. Vad som är en grupp avgörs av de lagda rösternas prioriteringsordning. Tänk dig att vi ska välja mellan banan, grönt äpple och rött äpple, och att 40 % av de röstande föredrar banan, medan 30 % föredrar vardera äppelsort. Eftersom de som röstat på en äppelsort föredrar den andra äppelsorten framför banan ska en metod med gemensam majoritet garantera att någon av äppelsorterna vinner.

## Klonsäker

En röstmetod som är klonsäker gör att ett nytt förslag som är väldigt likt ett tidigare förslag inte ska försämra möjligheterna för något av de liknande förslagen att vinna. Snarlikt gemensam majoritet.

## Condorcet

En Condorcet-metod garanterar att vinnaren i en omröstning även vinner i parvis jämförelse mot alla andra förslag i omröstningen.

I teorin kan det uppstå ett läge där Condorcet-metoder inte kan uppnå ett resultat; om till exempel A vinner över B, B vinner över C och C vinner över A. I riktiga omröstningar är det däremot ett nästan obefintligt scenario.
Det finns också, precis som för motsatsen majoritetsvinst, en Condorcet-förlorare, vilket är det förslag som förlorar mot varje annat förslag i parvis jämförelse.

En omröstning kan också ha svaga Condorcet-vinnare eller -förlorare. Det betyder att det finns mer än ett förslag som är oavgjorda mot varandra, men som vinner eller förlorar mot alla andra förslag.
I en Condorcet-metod är en Condorcet-vinnare garanterad att vinna. I omröstningar där det inte går att utse en Condorcet-vinnare, men det finns inget som hindrar en sådan metod att utse vinnare även om det inte finns en Condorcet-vinnare.

## Proportionerligt resultat

En röstmetod som ger proportionerligt resultat kan ställas mot metoder för majoritetsvinst. Svenska riksdagsvalet är ett tydligt exempel på ett proportionerligt val, där de valda ledamöterna ska representera så stor del som möjligt av den bredd som finns bland väljarna. Ställd i relation till system med majoritetsvalkretsar, som vi framförallt hittar i Storbritannien och dess tidigare kolonier, blir skillnaden tydlig. System med majoritetsvalkretsar fastnar nästan oundvikligt i ett tvåpartisystem, medan proportionerliga val ger större mångfald.
När det gäller nationella valsystem finns det enligt mig få ursäkter att hålla kvar vid majoritetsvalkretsarna. I en tid då människor reste mindre och fler beslut fattades på lokal nivå fanns det möjligen en poäng att varje politiker i det nationella parlamentet representerade en geografisk plats. Den poängen förlorades långt innan 2000-talet.
För en förening är läget ett annat. Valet av proportionerlig valmetod eller inte i styrelsevalet är en fråga om organisatoriska preferenser. Jag skulle ändå vilja påstå att den övervägande anledningen till att inte fler organisationer använder sig av röstmetoder med proportionerligt resultat är tröghet. De flesta organisationer jag möter är pigga på att förnya sig när det kommer till att införa digitala verktyg. De vill gärna ta till sig ny teknik. Men när det kommer till att ompröva gamla mötesrutiner tar det emot, även om de för länge sen gjort sig av med pappersrösterna.

## Later-no-harm

Detta kriterium gäller rangordnade röstmetoder. I vissa situationer kan kandidater längre ner på en valsedel påverka möjligheten för en kandidat längre upp att bli vald. I metoder som uppfyller later-no-harm kan detta inte kunna hända.

I metoder som inte uppfyller kriteriet är det möjligt att taktikrösta genom att rösta på minsta antal kandidater eller genom att sätta kandidater som kan utmana ditt förstahandsval långt ner. Det är ett dubbeleggat svärd att rösta så, eftersom det kan göra att ingen av dina föredragna kandidater vinner.

Även i metoder som uppfyller later-no-harm kan det finnas skäl att taktikrösta. Med Alternativröstning / IRV kan det till exempel vara till din fördel att rangordna ett kompromissförslag överst. Risken är annars att kompromissförslaget utesluts tidigt, och att det förslag du gillar minst sen vinner över det du gillar mest.
Kriteriet är inkompatibelt med Condorcet.